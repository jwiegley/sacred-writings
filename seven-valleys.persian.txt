% -*- bidi-paragraph-direction: right-to-left -*-

+P0
ذکر الاسرار فی معارج الاسفار لمن یرید ان یسافر الی اللّه المقتدر الغفّار

بسم اللّه الرّحمن الرّحیم

+P1
الحمد للّه الّذی اظهر الوجود من العدم و رقم علی لوح الانسان من اسرار القدم و علّمه من البیان ما لا یعلم و جعله کتاباً مبیناً لمن آمن و استسلم و اشهده خلق کلّ شیئ فی هذا الزّمان المظلم الصّیلم و انطقه فی قطب البقآء علی اللّحن البدیع فی الهیکل المکرّم لیشهد الکلّ فی نفسه بنفسه فی مقام تجلّی ربّه بانّه لا اله الّا هو و لیصل الکلّ بذلک الی ذروة الحقایق حتّی لا یشاهد احد شیئاً الّا و قد یری اللّه فیه ای رؤیة تجلّیه المودعة فی حقایق الاشیآء والّا انّه تعالی منزّه من ان یشهد او یری لا تدرکه الابصار و هو یدرک الابصار و هو اللّطیف الخبیر

+P2
و اصلّی و اسلّم علی اوّل بحر تشعّب من بحر الهویّة و اوّل صبح لاح عن افق الاحدیّة و اوّل شمس اشرقت فی سمآء الازلیّة و اوّل نار اوقدت من مصباح القدمیّة فی مشکوة الواحدیّة الّذی کان احمد فی ملکوت العالین و محمّداً فی ملأ المقرّبین و محموداً فی جبروت المخلصین و ایّاً ما تدعو فله الاسمآء فی قلوب العارفین و علی آله و صحبه تسلیماً کثیراً دائماً ابداً

+P3
و بعد قد سمعت ما غنّت ورقآء العرفان علی افنان سدرة فؤادک و عرفت ما غرّدت حمامة الایقان علی اغصان شجرة قلبک کانّی وجدت رایحة الطّیب عن قمیص حبّک و ادرکت تمام لقآئک فی ملاحظة کتابک و لمّا بلغت اشاراتک فی فنآئک فی اللّه و بقآئک به و حبّک احبّآء اللّه و مظاهر اسمآئه و مطالع صفاته لذا اذکر لک اشارات قدسیّة شعشعانیّة من مراتب الجلال لتجذبک الی ساحة القدس و القرب و الجمال و توصلک الی مقام لا تری فی الوجود الّا طلعة حضرة محبوبک و لن تری الخلق الّا کیوم لم یکن احد مذکوراً

+P4
و هی ما غنّ بلبل الاحدیّة فی الرّیاض الغوثیّة قوله و تظهر علی لوح قلبک رقوم لطایف اسرار اتّقوا اللّه یعلّمکم اللّه و یتذکّر طایر روحک حظایر القدم و یطیر فی فضآء فاسلکی سبل ربّک ذللاً بجناح الشّوق و تجتنی من اثمار الانس فی بساتین کلی من کلّ الثّمرات انتهی

+P5
وعمری یا حبیب لو تذوق هذه الثّمرات من خضر هذه السّنبلات الّتی نبتت فی اراضی المعرفة عند تجلّی انوار الذّات فی مرایا الاسمآء و الصّفات لیأخذ الشّوق زمام الصّبر و الاصطبار عن کفّک و یهتزّ روحک من بوارق الانوار و تجذبک من الوطن التّرابی الی الوطن الاصلیّ الالهی فی قطب المعانی و تصعدک الی مقام تطیر فی الهوآء کما تمشی علی التّراب و ترکض علی المآء کما ترکض علی الارض فهنیئاً لی و لک و لمن سما الی سمآء العرفان و صبا قلبه بما هبّ علی ریاض سرّه صبا الایقان من سبأ الرّحمن و السّلام علی من اتّبع الهدی

+P6
و بعد
مراتبِ سیرِ سالکان را
از مسکنِ خاکی به وطنِ الهی
هفت رتبه معیّن نموده اند
چنانچه بعضی هفت وادی
و بعضی هفت شهر
ذکر کرده اند
و گفته اند که سالک
تا از نفس هجرت ننماید
و این اسفار را طیّ نکند
به بحرِ قرب و وصال وارد نشود
و از خمرِ بی مثال نچشد

+P7
اوّل وادی طلب است
مرکبِ این وادی صبر است
که مسافر در این سفر
بی صبر به جائی نرسد
و به مقصود واصل نشود
و باید هرگز افسرده نگردد
اگر صد هزار سال سَعْی کند
و جمالِ دوست نبیند
پژمرده نشود
زیرا مجاهدینِ کعبۀ فِیْنَا
به بشارتِ لَنَهْدِیَنَّهُمْ سُبُلَنَا مسرورند
و کمرِ خدمت در طلب
به غایت محکم بسته اند
و در هر آن از مکانِ غفلت
به امکانِ طلب سفر کنند
هیچ بندی ایشان را منع ننماید
و هیچ پندی صدّ نکند

+P8
و شرط است این عباد را
که دل را
که منبعِ خزینۀ الهیّه است
از هر نقشی پاک کنند
و از تقلید
که از اثرِ آبا و اجداد است
اعراض نمایند
و ابوابِ دوستی و دشمنی را
با کلِّ اهلِ ارض مسدود کنند

+P9
و طالب در این سفر به مقامی رسد
که همۀ موجودات را
در طلبِ دوست سرگشته بیند
چه یعقوبها بیند
که در طلبِ یوسف آواره مانده اند
عالمی حبیب بیند
که در طلبِ محبوب دوانند
و جهانی عاشق ملاحظه کند
که در پیِ معشوق روان
و در هر آنی امری مشاهده کند
و در هر ساعتی بر سرّی مطّلع گردد
زیرا که دل از هر دو جهان برداشته
و عَزَمِ کعبهٴ جانان نموده
و در هر قدمی اعانتِ غیبی
او را شامل شود
و جوشِ طلبش زیاده گردد

+P10
طلب را باید
از مجنونِ عشق اندازه گرفت
حکایت کنند
که روزی مجنون را دیدند
خاک میبیخت و اشک میریخت
گفتند چه میکنی
گفت لیلی را میجویم
گفتند وای بر تو
لیلی از روحِ پاک
و تو از خاک طلب میکنی
گفت همه جا در طلبش میکوشم
شاید در جائی بجویم

+P11
بلی در تراب ربُّ الارباب جستن
اگر چه نزدِ عاقل قبیح است
لکن بر کمالِ جدّ و طلب دلیل است
مَن طَلَبَ شَیئَاً وَ جِدِّ وَجَدَ

+P12
طالبِ صادق جز وصالِ مطلوب چیزی نجوید
و حبیب را جز وصالِ محبوب مقصودی نباشد
و این طلبِ طالب را حاصل نشود
مگر به نثار آنچه هست
یعنی آنچه دیده و شنیده و فهمیده
همه را به نفیِ لا منفی سازد
تا بشهرستانِ جان
که مدینۀ اِلَّا است
واصل شود
همّتی باید تا در طلبش کوشیم
و جهدی باید تا از شهدِ وصلش نوشیم
اگر از این جام نوش کشیم
عالمی فراموش کنیم

+P13
و سالک در این سفر
بر هر خاکی جالس شود
و در هر بلادی ساکن گردد
از هر وجهی طلبِ جمالِ دوست کند
و در هر دیار طلبِ یار نماید
با هر جمعی مجتمع شود
و با هر سری همسری نماید
که شاید در سری سرِّ محبوب بیند
و یا از صورتی جمالِ محبوب مشاهده کند

+P14
و اگر در این سفر
به اعانت باری از یارِ بی نشان نشان یافت
و بوی یوسف گم گشته
از بشیرِ احدیّه شنید
فوراً به وادیِ عشق قدم گذارد
و از نارِ عشق بگدازد
در این شهر آسمانِ جذب بلند شود
و آفتابِ جهانتابِ شوق طالع گردد
و نارِ عشق برافروزد
و چون نارِ عشق برافروخت
خرمنِ عقل به کلّی بسوخت

+P15
در این وقت
سالک از خود و غیرِ خود بی خبر است
نه جهل و علم داند
نه شکّ و یقین
نه صبحِ هدایت شناسد
و نه شامِ ضلالت
از کفر و ایمان هر دو در گریز
و سمِّ قاتلش دلپذیر
اینست که عطّار گفته

    کفرِ کافر را و دینِ دین دار را
    ذرّۀ دردت دلِ عطّار را

+P16
مرکبِ این وادی درد است
و اگر درد نباشد
هرگز این سفر تمام نشود
و عاشق در این رتبه
جز معشوق خیالی ندارد
و جز محبوب پناهی نجوید
و در هر آن
صد جان رایگان
در رَهِ جانان دهد
و در هر قدمی
هزار سر در پای دوست اندازد

+P17
ای برادرِ من
تا به مصرِ عشق در نیائی
به یوسفِ جمالِ دوست واصل نشوی
و تا چون یعقوب
از چشمِ ظاهری نگذری
چشمِ باطن نگشائی
و تا به نارِ عشق نیفروزی
به یارِ شوق نیامیزی

+P18
و عاشق را
از هیچ چیز پروا نیست
و از هیچ ضرّی ضرر نه
از نار سردش بینی
و از دریا خشکش یابی

    نشان عاشق آن باشد که سردش بینی از دوزخ
    نشان عارف آن باشد که خشکش بینی از دریا

+P19
عشق هستی قبول نکند
و زندگی نخواهد
حیوة در ممات بیند
و عزّت از ذلّت جوید
بسیار هوش باید
تا لایقِ جوشِ عشق شود
و بسیار سر باید
تا قابلِ کمندِ دوست گردد
مبارک گردنی که در کمندش افتد
و فرخنده سری که در راهِ محبّتش به خاک افتد
پس ای دوست
از نفس بیگانه شو
تا به یگانه پی بری
و از خاکدانِ فانی بگذر
تا در آشیانِ الهی جای گیری
نیستی باید تا نارِ هستی برافروزی
و مقبولِ راهِ عشق شوی

    نکند عشق نفسِ زنده قبول
    نکند باز موشِ مرده شکار

+P20
عشق در هر آنی
عالمی بسوزد
و در هر دیار
که علم بر افرازد ویران سازد
در مملکتش
هستی را وجودی نه
و در سلطنتش
عاقلان را مقرّی نه
نهنگِ عشق ادیبِ عقل را ببلعد
و لبیبِ دانش بشکرد
هفت دریا بیاشامد
و عطشِ قلبش نیفسرد
و هَلْ مِنْ مُزِید گوید
از خویش بیگانه شود
و از هر چه در عالم است
کناره گیرد

    با دو عالم عشق را بیگانگی
    اندر او هفتاد و دو دیوانگی

+P21
صد هزار مظلومان
در کمندش بسته
و صد هزار عارفان
به تیرش خسته
هر سرخی که در عالم بینی
اثر قهرش دان
و هر زردی که در رخسار بینی
از زهرش شمر
جز فنا دوائی نبخشد
و جز در وادیِ عدم قدم نگذارد
ولکن زهرش در کامِ عاشق
از شهد خوشتر
و فنایش در نظرِ طالب
از صد هزار بقا محبوب تر است

+P22
پس باید به نارِ عشق
حجابهای نفسِ شیطانی سوخته شود
تا روح برای ادراک
مراتبِ سیّدِ لولاک
لطیف و پاکیزه گردد

    نارِ عشقی برفروز و جملۀ هستیها بسوز
    پس قدم بردار و اندر کوی عشّاقان گذار

+P23
و اگر عاشق به تأییداتِ خالق
از منقارِ شاهینِ عشق بسلامت بگذرد
در مملکتِ معرفت وارد شود
و از شکّ به یقین آید
و از ظلمتِ ضلالتِ هویٰ
به نورِ هدایتِ تقویٰ راجع گردد
و چشمِ بصیرتش باز شود
و با حبیبِ خود به راز مشغول گردد
درِ حقیقت و نیاز بگشاید
و ابوابِ مَجاز در بندد
در این رتبه قضا را رضا دهد
و جنگ را صلح بیند
و در فنا معانیِ بقا درک نماید
و به چشمِ سَر و سِرّ
در آفاقِ ایجاد و انفسِ عباد اسرارِ معاد بیند
و حکمتِ صمدانی را
به قلبِ روحانی در مظاهرِ نامتناهیِ الهی
سیر فرماید
در بحر قطره بیند
و در قطره اسرارِ بحر ملاحظه کند

    دلِ هر ذرّه ئی که بشکافی
    آفتابیش در میان بینی

+P24
و سالک در این وادی
در آفرینش حقّ به بینش مطلق
مخالف و مغایر نبیند
و در هر آن
ما تری فی خلق الرّحمن من تفاوت فارجع البصر هل تری من فطور گوید
در ظلم عدل بیند
و در عدل فضل مشاهده کند
در جهل علمها مستور بیند
و در علمها صد هزار حکمتها
آشکار و هویدا ادراک نماید
و قفس تن و هوی را بشکند
و به نَفَسِ اهلِ بقا انس گیرد
به نردبانهای معنوی صعود نماید
و به سماء معانی بشتابد
در فلک سنریهم آیاتنا فی الآفاق و فی انفسهم ساکن شود
و بر بحر حتّی یتبیّن لهم انّه الحقّ سایر گردد
و اگر ظلمی بیند صبر نماید
و اگر قهر بیند مهر آرد

+P25
حکایت کنند عاشقی سالها در هجر معشوقش جان میباخت و در آتش فراقش میگداخت از غلبهٴ عشق صدرش از صبر خالی ماند و جسمش از روح بیزاری جست و زندگی در فراق را از نفاق میشمرد و از آفاق بغایت در احتراق بود چه روزها که از هجرش راحت نجسته و بسا شبها که از دردش نخفته از ضعف بدن چون آهی گشته و از درد دل چون وای شده بیک شربهٴ وصلش هزار جان رایگان میداد و میسّر نمیشد طبیبان از علاجش درماندند و مؤانسان از انسش دوری جستند بلی مریض عشق را طبیب چاره نداند مگر عنایت حبیب دستش گیرد

+P26
باری عاقبت شجر رجایش ثمر یأس بخشید و نار امیدش بیفسرد تا آنکه شبی از جان بیزار شد و از خانه ببازار رفت ناگاه او را عسسی تعاقب نمود او از پیش تازان و عسس از پی دوان تا آنکه عسسها جمع شدند و از هر طرف راه فرار بر آن بی قرار بستند و آن فقیر از دل مینالید و باطراف میدوید و با خود میگفت این عسس عزرائیل من است که باین تعجیل در طلب من است و یا شدّاد بلاد است که در کین عباد است آن خستهٴ تیر عشق بپا دوان بود و بدل نالان تا بدیوار باغی رسید و بهزار زحمت و محنت بالای دیوار رفت دیواری بغایت بلند دید از جان گذشت و خود را در باغ انداخت

+P27
دید معشوقش در دست چراغی دارد و تفحّص انگشتری مینماید که از او گم شده بود چون آن عاشق دلداده معشوق دل برده را دید آهی برکشید و دست بدعا برداشت که ای خدا این عسس را عزّت ده و دولت بخش و باقی دار که این عسس جبرئیل بود که دلیل این علیل گشت و یا اسرافیل بود که حیوة بخش این ذلیل شد

+P28
و آنچه گفت فی الحقیقه درست بود زیرا ملاحظه شد که این ظلم منکر عسس چه قدر عدلها در سرّ داشت و چه رحمتها در پرده پنهان نموده بود بیک قهر تشنهٴ صحرای عشق را ببحر معشوق واصل نمود و ظلمت فراق را بنور وصال روشن فرمود و بعیدی را ببستان قرب جای داد و علیلی را بطبیب قلب راه نمود

+P29
حال آن عاشق اگر آخربین بود در اوّل بر عسس رحمت مینمود و دعایش میگفت و آن ظلم را عدل میدید چون از آخر محجوب بود در اوّل ناله آغاز نمود و بشکایت زبان گشود ولکن مسافران حدیقهٴ عرفان چون آخر را در اوّل بینند لهذا در جنگ صلح و در قهر آشتی ملاحظه کنند

+P30
و این رتبهٴ اهل این وادی است و اهل وادیهای فوق این وادی اوّل و آخر را یک بینند بلکه نه اوّل بینند و نه آخر لا اوّل و لا آخر بینند بلکه اهل مدینهٴ بقا که در روضهٴ خضرا ساکنند لا اوّل و لا آخر هم نه بینند از اوّلها در گریزند و بآخرها در ستیز زیرا که عوالم اسما را طیّ نموده اند و از عوالم صفات چون برق درگذشته اند چنانچه میفرماید کمال التّوحید نفی الصّفات عنه و در ظلّ ذات مسکن گرفته اند

+P31
اینست که خواجه عبداللّه قدّس اللّه تعالی سرّه العزیز در اینمقام نکتهٴ دقیقی و کلمهٴ بلیغی در معنی اهدنا الصّراط المستقیم فرموده اند و آن اینست که بنمای بما راه راست یعنی بمحبّت ذات خود مشرّف دار تا از التفات بخود و غیر تو آزاد گشته بتمامی گرفتار تو گردیم جز تو ندانیم جز تو نه بینیم و جز تو نیندیشیم

+P32
بلکه از اینمقام هم بالا روند چنانچه میفرماید المحبّة حجاب بین المحبّ و المحبوب بیش از این گفتن مرا دستور نیست

+P33
در اینوقت صبح معرفت طالع شد و چراغهای سیر و سلوک خاموش گشت

    وهم موسی با همه نور و هنر
    شد از آن محجوب تو بی پر مپر

+P34
اگر اهل راز و نیازی بپرهای همّت اولیا پرواز کن تا اسرار دوست بینی و بانوار محبوب رسی انّا للّه و انّا الیه راجعون

+P35
و سالک بعد از سیر وادی معرفت که آخر مقام تحدید است باوّل مقام توحید واصل شود و از کأس تجرید بنوشد و در مظاهر تفرید سیر نماید در اینمقام حجاب کثرت بردرد و از عوالم شهوت برپرد و در سماء وحدت عروج نماید بگوش الهی بشنود و بچشم ربّانی اسرار صنع صمدانی بیند بخلوت خانهٴ دوست قدم گذارد و محرم سرادق محبوب شود و دست حقّ از جیب مطلق برآرد و اسرار قدرت ظاهر نماید وصف و اسم و رسم از خود نه بیند وصف خود را در وصف حقّ بیند و اسم حقّ را در اسم خود ملاحظه نماید همۀ آوازها از شه داند و جمیع نغمات را از او شنود بر کرسیّ قل کلّ من عند اللّه جالس شود و بر بساط لا حول و لا قوّة الّا باللّه راحت گیرد و در اشیا بنظر توحید مشاهده کند و اشراق تجلّی شمس الهی را از مشرق هویّت بر همهٴ ممکنات یکسان بیند و انوار توحید را بر جمیع موجودات موجود و ظاهر مشاهده کند

+P36
و معلوم آنجناب بوده که جمیع اختلافات عوالم کون که در مراتب سلوک سالک مشاهده میکند از نظر خود سالک است مثالی در اینمقام ذکر میشود تا این معنی تمام معلوم گردد ملاحظه در شمس ظاهری فرمائید که بر همهٴ موجودات و ممکنات بیک اشراق تجلّی مینماید و افاضهٴ نور بامر سلطان ظهور بر همهٴ اشیا میفرماید ولکن در هر محلّ باقتضای استعداد آن محلّ ظاهر میشود و اعطای فیض میکند مثل اینکه در مرآت بقرصها و هیئتها جلوه مینماید و این بواسطهٴ لطافت خود مرآت است و در بلور نار احداث میکند و در سایر اشیا همان اثر تجلّی ظاهر است نه قرص و بآن اثر هر شیئ را بامر مؤثّر باستعداد او تربیت میکند چنانچه مشاهده میکنید

+P37
و هم چنین الوان هم باقتضای محلّ ظاهر میشود مثل اینکه در زجاجهٴ زرد تجلّی زرد و در سفید تجلّی سفید و در سرخ تجلّی سرخ ملاحظه میشود پس این اختلافات از محلّ است نه از اشراق ضیا و اگر محلّ مانع داشته باشد مثل جدار و سقف آن محلّ بالمرّه از تجلّی شمس محروم ماند و آفتاب بر او نتابد

+P38
این است که بعضی از نفوس ضعیفه چون اراضی معرفت را بجدار نفس و هوی و حجاب غفلت و عمی حایل نمودند لهذا از اشراق شمس معانی و اسرار محبوب لا یزالی محجوب ماندند و از جواهر حکمت دین مبین سیّد المرسلین دور مانده اند و از حرم جمال محروم شدند و از کعبهٴ جلال مهجور این است رتبهٴ اهل زمان

+P39
و اگر بلبلی از گِلِ نفس برخیزد و بر شاخسار گُل قلب جای گیرد و بنغمات حجازی و آوازهای خوش عراقی اسرار الهی ذکر نماید که حرفی از آن جمیع جسدهای مرده را حیوة تازهٴ جدید بخشد و روح قدسی بر عظام رمیمهٴ ممکنات مبذول دارد هزار چنگال حسد و منقار بغض بینی که قصد او نمایند و با تمام جدّ در هلاکش کوشند

+P40
بلی جُعل را بوی خوش ناخوش آید و مزکوم را رایحهٴ طیب ثمر ندهد اینست که برای ارشاد عوام گفته اند

    دفع کن از مغز و از بینی زکام
    تا که ریح اللّه درآید در مشام

+P41
باری اختلاف محلّ واضح و مبرهن شد و امّا نظر سالک وقتی در محلّ محدود است یعنی در زجاجات سیر مینماید اینست که زرد و سرخ و سفید بیند باین جهت است که جدال بین عباد بر پا شده و عالم را غبار تیره از انفس محدوده فراگرفته و بعضی نظر باشراق ضوء دارند و برخی که از خمر وحدت نوشیدند جز شمس چیزی نه بینند

+P42
پس بسبب سیر این سه مقام مختلف فهم سالکین و بیان ایشان مختلف میشود اینست که اثر اختلاف در عالم ظاهر شده و میشود زیرا که بعضی در رتبهٴ توحید واقفند و از آن عالم سخن گویند و برخی در عوالم تحدید قائمند و بعضی در مراتب نفس و برخی بالمرّه محتجبند اینست که جهّال عصر که از پرتو جمال نصیب نبرده اند ببعضی مقال تکلّم مینمایند و در هر عصر و زمان بر اهل لجّهٴ توحید وارد میآورند آنچه را که خود بآن لایق و سزاوارند و لو یؤاخذ اللّه النّاس بما کسبوا ما ترک علی ظهرها من دابّة ولکن یؤخّرهم الی اجل مسمّی

+P43
ای برادر من قلب لطیف بمنزلهٴ آیینه است آن را بصیقل حبّ و انقطاع از ما سوی اللّه پاک کن تا آفتاب حقیقی در آن جلوه نماید و صبح ازلی طالع شود و معنی لا یسعنی ارضی و لا سمآئی ولکن یسعنی قلب عبدی المؤمن را آشکار و هویدا بینی و جان در دست گیری و بهزار حسرت نثار یار تازه نمائی

+P44
و چون انوار تجلّی سلطان احدیّه بر عرش قلب و دل جلوس نمود نور او در جمیع اعضا و ارکان ظاهر میشود آن وقت سرّ حدیث مشهور سر از حجاب دیجور برآورد لا زال العبد یتقرّب الیّ بالنّوافل حتّی احببته فاذا احببته کنت سمعه الّذی یسمع به الخ زیرا که صاحب بیت در بیت خود تجلّی نموده و ارکان بیت همه از نور او روشن و منوّر شده و فعل و اثر نور از منیر است اینست که همه باو حرکت نمایند و بارادهٴ او قیام کنند و اینست آن چشمه که مقرّبین از آن مینوشند چنانچه میفرماید عیناً یشرب بها المقرّبون

+P45
و دیگر آنکه مبادا در این بیانات رایحهٴ حلول و یا تنزّلات عوالم حقّ در مراتب خلق رود و بر آنجناب شبهه شود زیرا که حقّ بذاته مقدّس است از صعود و نزول و از دخول و خروج لم یزل از صفات خلق غنیّ بوده و خواهد بود و نشناخته او را احدی و بکنه او راه نیافته نفسی کلّ عرفا در وادی معرفتش سرگردان و کلّ اولیا در ادراک ذاتش حیران منزّه است از ادراک هر مدرکی و متعالی است از عرفان هر عارفی السّبیل مسدود و الطّلب مردود دلیله آیاته و وجوده اثباته

+P46
اینست که عاشقان روی جانان گفته اند یا من دلّ علی ذاته بذاته و تنزّه عن مجانسة مخلوقاته عدم صرف کجا تواند در میدان قدم اسب دواند و سایهٴ فانی کجا بخورشید باقی رسد حبیب لولاک ما عرفناک فرموده و محبوب او ادنی ما بلغناک گفته

+P47
بلی این ذکرها که در مراتب عرفان ذکر میشود معرفت تجلّیات آن شمس حقیقت است که در مرایا تجلّی میفرماید و تجلّی آن نور در قلوب هست ولکن بحجبات نفسانیّه و شئونات عرضیّه محجوب است چون شمع زیر فانوس حدید چون فانوس مرتفع شد نور شمع ظاهر گردد

+P48
و هم چنین چون خرق حجبات افکیّه از وجه قلب نمائی انوار احدیّه طالع شود

+P49
پس معلوم شد که از برای تجلّیات هم دخول و خروج نیست تا چه رسد بآن جوهر وجود و سرّ مقصود ای برادر من در این مراتب از روی تحقیق سیر نما نه از روی تقلید و سالک را دورباش کلمات منع نکند و هیمنهٴ اشارات صدّ ننماید

    پرده چه باشد میان عاشق و معشوق
    سدّ سکندر نه مانع است و نه حایل

+P50
اسرار بسیار و اغیار بیشمار سرّ محبوبرا دفترها کفایت نکند و باین الواح اتمام نیابد با اینکه حرفی بیش نیست و رمزی بیش نه العلم نقطة کثّرها الجاهلون

+P51
و از همین مقام اختلافات عوالم را هم ملاحظه کن اگرچه عوالم الهی نامتناهی است ولکن بعضی چهار رتبه ذکر نموده اند عالم زمان و آن آن است که از برای آن اوّل و آخر باشد و عالم دهر یعنی اوّل داشته باشد و آخرش پدید نباشد و عالم سرمد که اوّلی ملاحظه نشود و آخرش مفهوم شود و عالم ازل که نه اوّلی مشاهده شود و نه آخری اگرچه در این بیانات اختلاف بسیار است اگر تفصیل ذکر شود کسالت افزاید چنانچه بعضی عالم سرمد را بی ابتدا و انتها گفته اند و عالم ازل را غیب منیع لا یدرک ذکر نموده اند و بعضی عوالم لاهوت و جبروت و ملکوت و ناسوت گفته اند

+P52
و سفرهای سبیل عشق را چهار شمرده اند من الخلق الی الحقّ و من الحقّ الی الخلق و من الخلق الی الخلق و من الحقّ الی الحقّ

+P53
و هم چنین بسیار بیانات از عرفا و حکمای قبل هست که بنده متعرّض نشدم و دوست ندارم اذکار قبل بسیار اظهار شود زیرا که اقوال غیر را ذکر نمودن دلیل است بر علوم کسبی نه بر موهبت الهی ولکن اینقدر هم که ذکر شد بواسطهٴ عادت ناس است و تأسّی باصحاب و علاوه بر این در این رساله این بیانات نگنجد و عدم اقبال بذکر اقوال ایشان نه از غرور است بل بواسطهٴ ظهور حکمت و تجلّی موهبت است

    گر خضر در بحر کشتی را شکست
    صد درستی در شکست خضر هست

+P54
والّا این بنده خود را در ساحت یکی از احبّای خدا معدوم میدانم و مفقود میشمرم تا چه رسد در بساط اولیا فسبحان ربّی الاعلی و از اینها گذشته مقصود ذکر مراتب سیر سالکین است نه بیان اختلاف اقوال عارفین

+P55
اگرچه مثال مختصری در اوّل و آخر عالم نسبی و اضافی زده شد مجدّد مثال دیگر ذکر میشود تا تمام معانی در قمیص مثالی ظاهر شود مثلاً آنجناب در خود ملاحظه فرمایند که نسبت بپسر خود اوّلند و نسبت بپدر خود آخر و در ظاهر حکایت از ظاهر قدرت میکنید در عوالم صنع الهی و در باطن بر اسرار باطن که ودیعهٴ الهیّه است در شما پس اوّلیّت و آخریّت و ظاهریّت و باطنیّت باین معنی که ذکر شد بر شما صادق میآید تا در این چهار رتبه که بشما عنایت شده چهار رتبهٴ الهیّه را ادراک فرمائید تا بلبل قلب بر جمیع شاخسارهای گل وجود از غیب و شهود ندا کند بانّه هو الاوّل و الآخر و الظّاهر و الباطن

+P56
و این ذکرها در مراتب عوالم نسبت ذکر میشود والّا آن رجالی که بقدمی عالم نسبت و تقیید را طیّ نموده اند و بر بساط خوش تجرید ساکن شده اند و در عالمهای اطلاق و امر خیمه برافراخته اند جمیع این نسبتها را بناری سوخته اند و همهٴ این الفاظ را بنمی محو نموده اند و در یمّ روح شناوری مینمایند و در هوای قدس نور سیر میکنند دیگر الفاظ در این رتبه کجا وجود دارد تا اوّل یا آخر یا غیر اینها معلوم شود و مذکور آید در اینمقام اوّل نفس آخر و آخر نفس اوّل است

    آتشی از عشق در جان برفروز
    سر بسر فکر و عبارت را بسوز

+P57
ای دوست من در خود ملاحظه فرما که اگر پدر نمیشدی و پسر ندیده بودی این الفاظ هم نشنیده بودی پس حال همه را فراموش کن تا در مصطبهٴ توحید نزد ادیب عشق بیاموزی و از انّا براجعون رجعت کنی و از وطن مجازی بمقام حقیقی خود واصل گردی و در ظلّ شجرهٴ دانش ساکن شوی

+P58
ای عزیز نفس را فقیر نما تا در عرصهٴ بلند غنا وارد شوی و جسد را ذلیل کن تا از شریعهٴ عزّت بیاشامی و بجمیع معانی اشعار که سؤال فرمودی برسی

+P59
پس معلوم شد که این مراتب بسته بسیر سالک است و در هر مدینه عالمی بیند و در هر وادی بچشمه ئی رسد و در هر صحرا نغمه ئی شنود ولی شاهباز هوای معنوی را شهنازهای بدیع روحانی در دل است و مرغ عراقی را آوازهای خوش حجازی در سر ولکن مستور بوده و مستور خواهد بود

    گر بگویم عقلها بر همزند
    ور نویسم بس قلمها بشکند

+P60
و السّلام علی من قطع هذا السّفر الاعلی و اتّبع الحقّ بانوار الهدی

+P61
و سالک بعد از قطع معارج این سفر بلند اعلی در مدینهٴ استغنا وارد میشود و در این وادی نسیم استغنای الهی را بیابد که از بیدای روح میوزد و حجابهای فقر را میسوزد و یوم یغنی اللّه کلّاً من سعته را بچشم ظاهر و باطن در غیب و شهادۀ اشیا مشاهده فرماید از حزن بسرور آید و از غم بفرح راجع شود قبض و انقباض را ببسط و انبساط تبدیل نماید

+P62
مسافران این وادی اگر در ظاهر بر خاک ساکنند امّا در باطن بر رفرف معانی جالس و از نعمتهای بی زوال معنوی مرزوقند و از شرابهای لطیف روحانی شارب

+P63
زبان در تفصیل این سه وادی عاجز است و بیان بغایت قاصر قلم در این عرصه قدم نگذارد و مداد جز سواد ثمر نیارد بلبل قلب را در این مقامات نواهای دیگر است و اسرار دیگر که دل از آن بجوش آید و روح در خروش ولکن این معمّای معانی را دل بدل باید گفت و سینه بسینه باید سپرد

    شرح حال عارفان دل بدل تواند گفت
    این نه شیوهٴ قاصد وین نه حدّ مکتوب است

    و اسکت عجزاً عن امور کثیرة
    بنطقی لن تحصی و لو قلت قلّت

+P64
ای رفیق تا بحدیقهٴ این معانی نرسی از خمر باقی این وادی نچشی و اگر چشی از غیر چشم پوشی و از بادهٴ استغنا بنوشی و از همه بگسلی و باو پیوندی و جان در رهش بازی و روان رایگان برافشانی اگرچه غیری در اینمقام نیست تا چشم پوشی کان اللّه و لم یکن معه من شیئ زیرا که سالک در این رتبه جمال دوست را در هر شیئ بیند از نار رخسار یار بیند و در مجاز رمز حقیقت ملاحظه کند و از صفات سرّ هویّت مشاهده نماید زیرا پرده ها را بآهی سوخته و حجابها را بنگاهی برداشته ببصر حدید در صنع جدید سیر نماید و بقلب رقیق آثار دقیق ادراک کند و جعلنا الیوم بصرک حدیداً شاهد مقال و کافی احوال است

+P65
و سالک بعد از سیر مراتب استغنای بحت در وادی حیرت وارد میشود و در بحرهای عظمت غوطه میخورد و در هر آن بر حیرتش میافزاید گاهی هیکل غنا را نفس فقر میبیند و جوهر استغنا را صرف عجز گاهی محو جمال ذی الجلال میشود و گاهی از وجود خود بیزار این صرصر حیرت چه درختهای معانی را که از پا انداخت و چه نفوسها را که از نفس برانداخت زیرا که این وادی سالک را در انقلاب آورد ولکن این ظهورات در نظر واصل بسیار محبوب و مرغوب است و در هر آن عالم بدیعی بیند و خلق جدیدی مشاهده کند و حیرت بر حیرت افزاید و محو صنع جدید سلطان احدیّه شود

+P66
بلی ای برادر اگر در هر خلقی تفکّر نمائیم صد هزار حکمت بالغه بینیم و صد هزار علوم بدیعه بیاموزیم از جمله مخلوقات نوم است ملاحظه کن چه قدر اسرار در آن ودیعه گذاشته شده و چه حکمتها در آن مخزون گشته و چه عوالم در آن مستور مانده ملاحظه فرمائید که شما در بیتی میخوابید و درهای آن بیت بسته است یکمرتبه خود را در شهر بعیدی مشاهده میکنید بی حرکت رجل و تعب جسد بآن شهر داخل میشوید و بی زحمت چشم مشاهده میکنید و بی محنت گوش میشنوید و بی لسان تکلّم مینمائید و شاید آنچه امشب دیده اید ده سال بعد در عالم زمان بحسب ظاهر بعینه میبینید

+P67
حال چند حکمت است که در این نوم مشهود است و غیر اهل این وادی بر کما هی ادراک نمیکنند اوّل آنکه آن چه عالم است که بی چشم و گوش و دست و لسان حکم همهٴ اینها در آن معمول میشود و ثانی آنکه در عالم ظهور اثر خواب را امروز مشاهده میکنی ولکن این سیر را در عالم نوم ده سال قبل دیده ئی حال ملاحظه نما فرق این دو عالم و اسرار مودعهٴ آن را تا بتأییدات الهی بمکاشفات سبحانی فایز شوی و پی بعوالم قدس بری

+P68
و این آیات را حضرت باری در خلق گذاشته تا محتجبین انکار اسرار معاد نکنند و آنچه را وعده داده شده اند سهل نشمرند مثل اینکه بعضی تمسّک بعقل جسته و آنچه بعقل نیاید انکار نمایند و حال آنکه هرگز عقول ضعیفه همین مراتب مذکوره را ادراک نکند مگر عقل کلّی ربّانی

    عقل جزئی کی تواند گشت بر قرآن محیط
    عنکبوتی کی تواند کرد سیمرغی شکار

+P69
و این عوالم کلّ در وادی حیرت دست دهد و مشاهده گردد و سالک در هر آن زیادتی طلب نماید و کسل نشود اینست که سیّد اوّلین و آخرین در مراتب فکرت و اظهار حیرت ربّ زدْنی فیک تحیّراً فرموده

+P70
و هم چنین تفکّر در تمامیّت خلق انسان کن که این همه عوالم و این همه مراتب در او مطوی و مستور شده است

    اتحسب انّک جرم صغیر
    و فیک انطوی العالم الاکبر

+P71
پس جهدی باید که رتبهٴ حیوانی را معدوم کنیم تا معنی انسانی ظاهر شود

+P72
و هم چنین لقمان که از چشمهٴ حکمت نوشیده و از بحر رحمت چشیده بپسرش ناتان بجهت اثبات مقامات حشر و موت همین خواب را دلیل آورده و مثل زده در اینمقام ذکر مینمائیم تا ذکری از آن جوان مصطبهٴ توحید و پیر مراتب تعلیم و تجرید از این بندهٴ فانی باقی بماند فرمود ای پسر اگر قادر باشی که نخوابی پس قادری بر آنکه نمیری و اگر بتوانی بعد از خواب بیدار نشوی میتوانی که بعد از مرگ محشور نگردی

+P73
ای دوست دل که محلّ اسرار باقیه است محلّ افکار فانیه مکن و سرمایهٴ عمر گرانمایه را باشتغال دنیای فانیه از دست مده از عالم قدسی بتراب دل مبند و اهل بساط انسی وطن خاکی مپسند

+P74
باری ذکر این مراتب را انتهائی نه و این بنده را از صدمهٴ اهل روزگار احوالی نه

    این سخن ناقص بماند و بی قرار
    دل ندارم بی دلم معذور دار

+P75
قلم ناله میکند و مداد میگرید و جیحون دل خون موج میزند لن یصیبنا الّا ما کتب اللّه لنا و السّلام علی من اتّبع الهدی

+P76
و سالک بعد از ارتقای بمراتب بلند حیرت بوادی فقر حقیقی و فنای اصلی وارد شود و این رتبه مقام فنای از نفس و بقای باللّه است و فقر از خود و غنای بمقصود است و در اینمقام که ذکر فقر میشود یعنی فقیر است از آنچه در عالم خلق است و غنیّ است بآنچه در عوالم حقّ است زیرا که عاشق صادق و حبیب موافق چون بلقای محبوب و معشوق رسید از پرتو جمال محبوب و آتش قلب حبیب ناری مشتعل شود و جمیع سرادقات و حجبات را بسوزاند بلکه آنچه با او است حتّی مغز و پوست محترق گردد و جز دوست چیزی نماند

    چون تجلّی کرد اوصاف قدیم
    پس بسوزد وصف حادث را کلیم

+P77
و در اینمقام واصل مقدّس است از آنچه متعلّق بدنیا است پس اگر در نزد واصلین بحر وصال از اشیاء محدوده که متعلّق بعالم فانیه است یافت نشود چه از اموال ظاهریّه باشد و چه از تفکّرات نفسیّه بأسی نیست زیرا که آنچه نزد خلق است محدود است بحدود ایشان و آنچه نزد حقّ است مقدّس از آن این بیان را بسیار فکر باید تا پایان آشکار شود انّ الابرار یشربون من کأس کان مزاجها کافوراً اگر معنی کافور معلوم شود مقصود حقیقی معلوم گردد

+P78
اینمقام از فقر است که میفرماید الفقر فخری و از برای فقر باطنی و ظاهری مراتبها و معنیها است که ذکر آن را مناسب اینمقام ندیدم لهذا بعهدهٴ وقتی گذاشتم تا خدا چه خواهد و قضا چه امضا نماید

+P79
و اینمقام است که کثرات کلّ شیئ در سالک هالک شود و طلعت وجه از مشرق بقا سر از غطا بیرون آورد و معنی کلّ شیئ هالک الّا وجهه مشهود گردد

+P80
ای حبیب من نغمات روح را بجان و دل گوش کن و چون بصر حفظش نما که همیشۀ ایّام معارف الهی بمثابهٴ ابر نیسانی بر اراضی قلوب انسانی جاری نیست اگرچه فیض فیّاض را تعطیلی و تعویقی نه ولکن هر زمان و عصر را رزقی معلوم و نعمتی مقدّر است و بقدر و اندازه افاضه میشود و ان من شیئ الّا عندنا خزائنه و ما ننزّله الّا بقدر معلوم سحاب رحمت جانان جز بر ریاض جان نبارد و در غیر بهاران این کرم نفرماید فصول دیگر را از این فضل اکبر نصیبی نیست و اراضی جرزه را از این کرم قسمتی نه

+P81
ای برادر هر بحری لؤلؤ ندارد و هر شاخی گل نیارد و بلبل بر آن نسراید پس تا بلبل بوستان معنوی بگلستان الهی بازنگشت و انوار صبح معانی بشمس حقیقی راجع نشد سعی کنید که شاید در این گلخن فانی بوئی از گلشن باقی بشنوید و در ظلّ اهل این مدینۀ جاوید بمانید و چون باین رتبهٴ بلند اعلی رسیدی و باین درجهٴ عظمی فایز شدی یار بینی و اغیار فراموش کنی

    یار بی پرده از در و دیوار
    در تجلّی است یا اولی الابصار

+P82
از قطرهٴ جان گذشتی و ببحر جانان واصل شدی این است مقصودی که طلب فرمودی انشآء اللّه بآن فایز شوی

+P83
در اینمدینه حجبات نور هم خرق میشود و زایل میگردد لا لجماله حجاب سوی النّور و لا لوجهه نقاب الّا الظّهور ای عجب که یار چون شمس آشکار و اغیار در طلب زخارف و دینار بلی از شدّت ظهور پنهان مانده و از کثرت بروز مخفی گشته

    حقّ عیان چون مهر رخشان آمده
    حیف کاندر شهر کوران آمده

+P84
در این وادی سالک مراتب وحدت وجود و شهود را طیّ نماید و بوحدتی که مقدّس از این دو مقام است واصل گردد احوال پی باینمقال برد نه بیان و جدال و هر کس در این محفل منزل گزیده و یا از این ریاض نسیمی یافته میداند چه عرض میشود

+P85
و سالک باید در جمیع این اسفار بقدر شعری از شریعت که فی الحقیقه سرّ طریقت و ثمرهٴ شجرهٴ حقیقت است انحراف نورزد و در همهٴ مراتب بذیل اطاعت اوامر متشبّث باشد و بحبل اعراض از مناهی متمسّک تا از کأس شریعت مرزوق شود و بر اسرار حقیقت واقف گردد

+P86
و هر چه از بیانات این بنده که مفهوم نشود و تزلزلی احداث کند باید مجدّد سؤال شود تا شبهه نماند و مقصود چون طلعت محبوب از مقام محمود ظاهر گردد

+P87
و این اسفار که آن را در عالم زمان انتهائی پدید نیست سالک منقطع را اگر اعانت غیبی برسد و ولیّ امر مدد فرماید این هفت رتبه را در هفت قدم طیّ نماید بلکه در هفت نفَس بلکه در یک نفس اذا شآء اللّه و اراد ذلک من فضله علی من یشآء

+P88
طایران هوای توحید و واصلان لجّهٴ تجرید اینمقام را که مقام بقاء باللّه است در اینمدینه منتهی رتبهٴ عارفان و منتهی وطن عاشقان شمرده اند و نزد این فانی بحر معنی اینمقام اوّل شهربند دل است یعنی اوّل ورود انسان است بمدینهٴ قلب و قلب را چهار رتبه مقرّر است اگر اهلش یافت شد مذکور آید

    چون قلم در وصف اینحالت رسید
    هم قلم بشکست و هم کاغذ درید

و السّلام

+P89
ای حبیب من این غزال صحرای احدیّه را کلابی چند در پی و این بلبل بستان صمدیّه را منقاری چند در تعاقب و این طایر هوای الهی را غراب کین در کمین و این صید برّ عشق را صیّاد حسد در عقب

+P90
ای شیخ همّت را زجاج کن که شاید این سراج را از بادهای مخالف حفظ نماید اگرچه این سراج را امید چنان است که در زجاجهٴ الهی مشتعل و در مشکوة معنوی برافروزد زیرا گردنی که بعشق بلند شد البتّه بشمشیر افتد و سری که بحبّ برافراخت البتّه بباد رود و قلبی که بذکر محبوب پیوست البتّه پرخون گردد فنعم ما قال

    عش خالیاً فالحبّ راحته عناً
    فاوّله سقم و آخره قتل

و السّلام علی من اتّبع الهدی

+P91
آنچه از بدایع فکر در معنی طیر معروف که بفارسی کنجشک مینامند ذکر فرمودند معلوم و محقّق شد گویا بر اسرار معانی واقف شده اند ولکن هر حرفی را در هر عالمی باقتضای آن مقصودی مقرّر است بلی سالکین از هر اسمی رمزی و از هر حرفی سرّی ادراک مینمایند

+P92
و این حروفات در مقامی اشاره بتقدیس است ک ای کفّ نفسک عمّا یشتهیه هواک ثمّ اقبل الی مولاک ن نزّه نفسک عمّا سواه لتفدی بروحک فی هواه ج جانب جناب الحقّ ان بقی فیک من صفات الخلق ش اشکر ربّک فی ارضه لیشکرک فی سمآئه و ان کانت السّمآء فی عالم الاحدیّة نفس ارضه ک کفّر عنک الحجبات المحدودة لتعرف ما لا عرفته من المقامات القدسیّة

+P93
و انّک لو تسمع نغمات هذه الطّیر الفانیة لتطلب من الکأوس الباقیة الدّائمة و تترک الکأوب الفانیة الزّایلة و السّلام علی من اتّبع الهدی
